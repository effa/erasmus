---
layout: post
title:  "Cyklíme!"
---

Ježděním na kole tady trávíme netriviální kýbl času a tak už bylo na čase o&nbsp;tom napsat článek.
Kromě každodenního dojíždění do školy jsme už stihli spáchat i několik cyklistických výletů.
Přestože se naše kola tváří, že se rozpadnou v&nbsp;první moment, kdy budou dostatečně daleko od našich kolejí, aby se nedalo dojít zpátky pěšky, tak se na nich dá ujet i skoro sto kilometrů denně.

{% include img caption="Lidi a kola na cestě do Helsingøru" path="/img/post12/vylet-helsingor.jpg"%}

Na první větší cyklistický výlet jsme jeli s&nbsp;12 kamarády z&nbsp;kolejí na začátku května.
"Budete potřebovat mobil s&nbsp;čtečkou QR kódů, heslo, GPS, lopatu a propisku."
Těmito slovy nás ráno uvítal organizátor výletu Erol.
Nic z&nbsp;toho jsme sice nepotřebovali, ale už jenom to, že jsme to sebou vezli, udělalo z&nbsp;výletu netradiční akci,
plnou nechápavých pohledů na lopatu trčící z&nbsp;cyklistického košíku.
Cílem naší cesty bylo přístavní město Helsingør něco přes čtyřicet kilometrů severně od Kodaně.
Cesta byla velmi pěkná a vedla celou dobu podél moře, takže nám vůbec nedala šanci zabloudit.
U&nbsp;Helsingørského hradu jsme rozložili plachty a vychutnali mnohachodový piknik.
Pak jsme si ještě projeli centrum Helsingøru a vydali se na zpáteční cestu, abychom dojeli do Kodaně za světla.

{% include img caption="Jiní lidi a jiná kola na jiné cestě, ale taky do Helsingøru" path="/img/post12/kola-a-lidi.jpg"%}


V&nbsp;půlce května k&nbsp;nám zavítali Jirkova mamka s&nbsp;přítelem, strýc, Verča, jejich čtyři kola a hromada českého jídla.
Doufáme, že přijedou brzo znova!
Společně s&nbsp;nimi jsme udělali reprízu cyklistického výletu do Helsingøru, ale tentokrát jsme se rozhodli nejet podél moře, takže jsme se ztratili.
V&nbsp;dalších dnech jsme s&nbsp;nimi projeli památky v&nbsp;centru Kodaně, kde zrovna probíhal karneval v&nbsp;brazilském stylu,
a ochutnali jsme kodaňské rybí speciality na trzích.
Na radnici nás zaujaly astronomické hodiny, což je něco jako český orloj ve skříni.
Zastavili jsme se u&nbsp;jedné ručičky a čekali až se pohne, ale pak jsme si naštěstí přečetli popisek, že se tato ručička otočí jednou za dvacet pět tisíc let. Tak jsme se rozhodli nečekat.

{% include img caption="Lidi a kola v kodaňském přístavu" path="/img/post12/v-pristavu.jpg"%}

{% include img caption="Grilovačka na kolejích, které se zúčastnilo skoro sto studentů" path="/img/post12/grilujem.jpg"%}

{% include img caption="Hudební festival Distortion v ulicích Kodaně" path="/img/post12/distortion.jpg"%}

## Věřte, nevěřte

Už žijeme v&nbsp;Dánsku téměř půl roku a během té doby jsme učinili řadu pozorování o&nbsp;Dánsku a jeho obyvatelích.
Níže jsme sepsali několik zajímavých faktů.
Abyste nevypli mozek a museli u&nbsp;toho přemýšlet, tak jsme do každé sekce přidali jeden nepravdivý fakt.
Zkuste ho odhalit.

### A. Dánsko
- Kodaň založil ve čtvrtém století král Valdštejn.
- Nejvyšší hora Dánska je vysoká méně než dvě stě metrů nad mořem.
- V&nbsp;celém Dánsku žije méně obyvatel než v&nbsp;Londýně.
- Státní knihovny jsou v&nbsp;Dánsku zdarma.

### B. Dánové
- Každý třetí Dán v&nbsp;osmnácti letech schoval v&nbsp;Česku poklad.
- Dánové jsou podle mnoha průzkumů nejšťastnějším národem na světě.
- Dánské maminky tu běžně vozí i tři děti ve vozíku připojeném ke kolu.
- Větu "Do you speak English?" v&nbsp;Dánsku potřebovat nebudete, anglicky tady mluví všichni.

### C. Dánština
- O&nbsp;povaze Dánů hodně vypovídá fakt, že miláček, daň a poklad se řekne stejně.
- Dánská abeceda obsahuje dvanáct znaků, které nejsou v&nbsp;české abecedě.
- Dánové sodovku nazývají jako *danskvand* ("dánská voda").
- Dánové místo *prosím* obvykle říkají *děkuji*.

### D. Cyklistika
- Kolem čtyřiceti procent obyvatel Kodaně dojíždí každý den do práce na kole.
- Kola se v&nbsp;Dánsku nekradou.
- V&nbsp;Kodani je více kol než obyvatel.
- Průměrná rychlost obyvatelů Kodaně na kole je šestnáct km/h.

### E. Kodaň
- Loni postavili skluzavku vedoucí z&nbsp;nejvyššího vrcholku Kodaně do kampusu Kodaňské univerzity.
- Kodaň byla v&nbsp;několika výzkumech jmenována nejlepším místem pro žití.
- Přes čtyřicet procent obyvatel Kodaně dělalo v&nbsp;minulém roce nějakou dobrovolnickou činnost.
- Kodaňské letiště bylo před pár lety ohodnoceno jako nejefektivnější letiště v&nbsp;Evropě.

### F. Jídlo
- Velbloudí mléko se stalo oblíbenějším než kraví mléko díky rozsáhlým pouštím na severu Dánska.
- Tradiční dánské pečivo *Wienerbrød* ("vídeňský chleba") se prodává i ve Vídni, ale pod názvem *Kopenhagener Plunder* ("kodaňská plundra").
- Kodaňská restaurace Noma byla několikrát vyhlášena nejlepší restaurací na světě.
- Dánové zkonzumují víc vepřového na osobu než jakýkoli jiný národ na světě.

### G. Informatika
- Třináctým slovem této sekce, respektive **1101tým** pokud počítáte ve dvojkové soustavě, jsou *hory*.
- Dánští informatici často označují pravdu jako **1** a nepravdu jako **0**.
- Dánští informatici často označují pravdu jako **0** a nepravdu jako **1**.
- Dánové čtou vertikálně zapsaná čísla ve dvojkové soustavě shora dolů, čili nejvyšší řád je nejvýše.

Pokud kvíz vyřešíte a napíšete nám správné odpovědi (= špatná fakta v&nbsp;každé sekci),
tak vám za odměnu prozradíme, jaké je druhé nejoblíbenější jídlo krále Valdemara.
Jako bonus, pokud nám navíc napíšete, jak se jmenoval kuchař, který na konci šestnáctého století našel v&nbsp;kodaňském hradu poklad, když hledal suroviny na bramboračku, tak vám prozradíme i třetí nejoblíbenější jídlo krále Valdemara.
Což by se vám opravdu mohlo v&nbsp;budoucnosti hodit.
